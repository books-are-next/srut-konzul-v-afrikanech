---
title: "Pohádka o\_tom, jak pan Kolář učil jednoho mládence kouřit"
contentType: prose
---

  

Byl nebyl, milá Barunko, krátký jara čas, kdy spisovatel byl nebyl svědomím národa. Literární noviny se prodávaly jako Blesk. Konala se Zahradní slavnost, popichovalo se Žertem i Sekyrou, ale přišel čas letní, srpnový.

Pak spřátelené tanky projely českou krajinou, pak se stulily jako ovečky do milovických a jiných ohrad a vypadalo to na dlouhou, dlouhou zimu. Někteří spisovatelé se znovu probudili, jiní ještě nechtěli usnout. Ostatně Svaz spisovatelů, ten Goldstückerův a Seifertův, stále nebyl ještě oficiálně zrušen, i když v jeho chorém těle už vyrašilo zdravé soudružské jádro.

Někdy tehdy Svaz předtankový, ještě dýchající, kooptoval do svého ústředního výboru na poslední (už marnou) schůzi Jiřího Koláře a Hanu Bělohradskou a jednoho básnického mládence. Pan Kolář ho tam učil kouřit.

„Nebuďte nervózní,“ pokáral mě v devět hodin. „A nekuřte hned po ránu jednu startku za druhou, i kdyby šlo o život. Dejte si tuhle.“ Nabídl mi mentolovou cigaretu značky Winston.

Pak se jednalo, sdělovalo, diskutovalo, hledala se tzv. střední cesta, ještě čestná, ještě svobodná. Těžko takovou v krajině rozryté obrněnci najít. Všichni mluvili a já jsem kouřil ostošest. Povinně ty mentolky od pana Koláře. V půl jedenácté mě zarazil. „Jen klid,“ povídá. „Teď je čas na camelku.“ Sáhl do kapsy tmavého obleku a posunul po stole krabičku s velbloudem.

A zase se jednalo, volalo, zklidňovalo, hledala se cesta na šachovnici, kde Taufer, Skála, Kozák, Rybák – a jak se jim vlastně, milá Barunko, říkalo – měli, ač pioni, v rukou střelce, věž, krále i královnu. Hulil jsem camelky a pan Kolář moc nemluvil.

Na Národní třídu přišlo poledne a k nám na podnosu párky. Snědli jsme je a prsty si utřeli do ubrousku. „Tak teď se můžete pustit do těch svých startek,“ povolil pan Kolář.

A pak se obrátil k celému byru významných spisovatelů, skutečně hledajících rozumem i citem neskutečnou střední cestu, a řekl zčistajasna: „To nemá cenu. S nima se přece nemůžeme ani nechceme domluvit. Ale jsme pořád ještě na papíře ústřední výbor Svazu spisovatelů. Tak prostě toho Skálu a Taufera a Rybáka a Kozáka vyloučíme – a vrátíme se každej ke svý práci.“

A to je konec pohádky o tom, jak pan Kolář učil jednoho mládence rozmanitě kouřit a jednoznačně se rozhodovat. Škoda, že se mu to nepovedlo. Mládenec zestárnul, ale stále kouří jednoznačně a rozhoduje se rozmanitě.
