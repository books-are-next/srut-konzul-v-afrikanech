<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-26" class="MLP_uroven2_kapitola ParaOverride-1">Stylové masáže</p>
			<p class="MLP_text_bez1radku ParaOverride-1">Zatímco novináři hájí právo zamlčet svého informátora, aby ho neuvedli v&#160;nebezpečí, já Elišku klidně prásknu. Elišce je sotva pětadvacet, má teplé oči, obratné ruce a&#160;hlas tak chlácholivý, že by mohla tišit neklid v&#160;hřebčinci.</p>
			<p class="MLP_text ParaOverride-1">Bezmála čtyři týdny Eliščiny prsty laskaly mé chodidlo a&#160;kotník tak zaujatě, jako by z&#160;její strany šlo o&#160;něco víc než o&#160;rupturu lýtkového svalu a&#160;distorzi kotníku z&#160;mé strany.</p>
			<p class="MLP_text ParaOverride-1">Chytrému napověz: Eliška je vrchní rehabilitační sestra v&#160;jistém špitále. V&#160;Příbrami.</p>
			<p class="MLP_text ParaOverride-1">„Točí se vám hlava,“ pravila jednou při ranním cvičení, „tak toho necháme. Jděte k&#160;nám a&#160;uvařte si silný kafe.“</p>
			<p class="MLP_text ParaOverride-1">„S&#160;panákem?“ zažertoval jsem.</p>
			<p class="MLP_text ParaOverride-1">„Třeba, když vám to zvýší tlak. Záleží na tom, jaký máte životní styl.“</p>
			<p class="MLP_text ParaOverride-1">Když jsem si pak, uvažuje o&#160;tom, jaký mám životní styl, vařil v&#160;„sesterně“ kafe, padl mi zrak na vysvědčení, které leželo na stole. Nebylo Eliščino. Patřilo neznámé maturantce ze Soukromé školy životního stylu. Tak se ta škola jmenuje a&#160;takovéto předměty se tam vyučují: nauka o&#160;těle, fyziologie, teorie masáže, přírodní zdroje, technika masáží, akupresura, kondiční cvičení&#160;– a&#160;pár podobných nauk a&#160;praktik.</p>
			<p class="MLP_text ParaOverride-1">Vylekal jsem se. Tak tohle je životní styl? Péče o&#160;tělo, potažmo o&#160;zdraví, jistě k&#160;modernímu životnímu stylu patří, ale fakt, že maturitní ročník školy životního stylu nemá jediný předmět z&#160;oboru „péče o&#160;duši“, mě překvapil. Asi jsem beznadějně staromódní, ale fitcentrum mi připadá stejně důležité jako veřejná knihovna.</p>
			<p class="MLP_text_-0-12- ParaOverride-1">Svalovec Schwarzenegger je bezpochyby v&#160;USA i&#160;za vodou populárnější, než kdy býval třeba spisovatel Faulkner. Však také kulturista Arnold obědval s&#160;Rony Reaganem každý týden, zatímco William Faulkner dostal pozvání na soukromou večeři s&#160;prezidentem Kennedym jen jednou&#160;– a&#160;takto se mu z&#160;městečka Oxford (stát Mississippi) poděkoval:</p>
			<p class="MLP_dopis_bez1radku_-I- ParaOverride-1">Vážený pane prezidente,</p>
			<p class="MLP_dopis_bez1radku_-I- ParaOverride-1">velice si vážím Vašeho pozvání na večeři, ale nečekejte mne. Sarah, mou černou kuchařku, by velice mrzelo, kdybych dal Bílému domu přednost před jejími báječnými prasečími nožičkami s&#160;fazolovou kaší. Jistě přijmete mou omluvu s&#160;pochopením.</p>
			<p class="MLP_dopis_podpis_-I- ParaOverride-1">Váš William Faulkner</p>
			<p class="MLP_text ParaOverride-1">Tuto informaci nemám z&#160;četby. Hrdě mi obsah dopisu převyprávěla stará čiperná paní v&#160;jednom zastrčeném baru právě v&#160;tom Oxfordu (stát Mississippi), kam jsem se jel kvůli Faulknerovi podívat.</p>
			<p class="MLP_text ParaOverride-1">„Jo, Bill, ten měl styl,“ povzdechla si. „Žádná Ballantine’s nebo Black and White! Pěkně se džbánkem si k&#160;nám jezdil na koni pro řádnej selskej čepovanej bourbon. A&#160;chtěl ho nalít ode mě, protože jsem tenkrát byla čipernej, mladej žabec.“</p>
			<p class="MLP_text ParaOverride-1">Tak tohle je pro mě také životní styl. K&#160;modernímu životnímu stylu nepatří cigareta. Ctím to a&#160;v&#160;místnostech, kde se nekouří, prostě nekouřím. Zato všude tam, kde se kouří, hulím, avšak vyžaduji časté větrání a&#160;například kouř z&#160;levných doutníků nebo čoud z&#160;nelevných aromatických lulkových tabáků doslova nesnáším.</p>
			<p class="MLP_text ParaOverride-1">Tak jako tak, kouření není zdravé. Winston Churchill řekl: „To je hrůza. V&#160;novinách teď pořád píšou o&#160;škodlivosti kouření. Měl bych asi přestat číst noviny.“</p>
			<p class="MLP_text ParaOverride-1">Tohle mám z&#160;četby. Z&#160;četby znám také tenhle roztomilý zlepšováček: „Mesmilgrand kouřil ve dne i&#160;v&#160;noci, dalť si zhotoviti druh lulky vlastního vynálezu, z&#160;níž mohl kouřit i&#160;při spaní.“ (Barbey d’Aurevilly: Hostina atheistova) </p>
			<p class="MLP_text ParaOverride-1">Ale abych se vrátil do špitálu. Šlapal jsem ve cvičebně na rotopedu, lýtko sílilo, ale dechu ubývalo.</p>
			<p class="MLP_text ParaOverride-1">„Vy máte problémy s&#160;kouřením, že jo,“ všimla si Eliška. </p>
			<p class="MLP_text ParaOverride-1">„Ano,“ přiznal jsem, „zvlášť když mi dojdou cigarety.“ </p>
			<p class="MLP_text ParaOverride-1">Eliška chápavě přikývla (podobných špitálních fórků slyší denně tucty) a&#160;vrhla se mi na lýtko. Je to už takový její životní styl.</p>
		</div>
</body>
</html>