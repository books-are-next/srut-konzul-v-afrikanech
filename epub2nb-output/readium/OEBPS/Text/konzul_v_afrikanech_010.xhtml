<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-2">Robinson František</p>
			<p class="MLP_text_uprostred ParaOverride-1">(Douška k&#160;romanci pro křídlovku)</p>
			<p id="_idParaDest-6" class="MLP_uroven4_nadpis ParaOverride-1">I</p>
			<p class="MLP_text_bez1radku ParaOverride-1">Mladý básník si připadá jako Robinson. Nějaká zvláštní metafyzická nehoda ho ztroskotala a&#160;laskavá nebo úplně netečná vlna ho vhodila na břeh pustého ostrova. Když je velmi mladý a&#160;má štěstí, potká na ostrově prsatou Tonku. Má ji a&#160;neví o&#160;tom, že ona má jeho.</p>
			<p class="MLP_text ParaOverride-1">Ze zaprášených lýtek tryskají prsaté Tonce andělsky bílá stehna. Mladý Robinson je jimi přitahován, ale zároveň se chce odtrhnout&#160;– jak jinak: slovy. Počká si na odliv a&#160;posílá příteli zprávu v&#160;láhvi: „Milý Slávo, tu Tonku, tu pěknou, už nechám. Víc než prsatá byla hrozná, nadávala i&#160;vodě. Když jí proud chrstl do krku, až se zakuckala, začala ho plácat a&#160;vztekle křičela: „Ty parchante!“</p>
			<p class="MLP_text_bez1radku_-12-0- ParaOverride-1">P.&#160;S.</p>
			<p class="MLP_text_bez1radku ParaOverride-1">Jak jinak. Příliv poselství zase vrátil. Ale to už po prašné cestě připlouvá loď komediantů. Starý Viktor od střelnice ustřelí křídlovkou kus oblohy a&#160;mladičká Terina od kolotoče zavýská, naskočí na sedačku za mladého básníka&#160;– a&#160;ostrov narazí na mělčinu nebe. Cokoli se stane, stává se zároveň i&#160;vzpomínkou.</p>
			<p id="_idParaDest-7" class="MLP_uroven4_nadpis ParaOverride-1">II</p>
			<p class="MLP_text_bez1radku ParaOverride-1">František Hrubín miloval poslední srpnové a&#160;první zářijové světlo v&#160;Lešanech. Chtěl se o&#160;ně podělit. Pozval si do své krajiny dva hodně mladé přátele. Vodil je po cestách mezi trnkami a&#160;sázavskými žulovými balvany. Cestou si ti dva nahýbali z&#160;láhve vína a&#160;ten, který jim ukazoval krajinu, nesl v&#160;ruce hrozen a&#160;rozkousával kuličky.</p>
			<p class="MLP_text ParaOverride-1">„Copak s&#160;takovým klukem? Pokaždé roztečeš jako svíčka!“ vypodobňoval jim básník prsatou Tonku, ale hlavou mu šla nevypodobnitelná patnáctiletá Terina. „Stačilo jít druhý den po Tončině objetí podle řeky a&#160;byl jsem čistý. Ale dnes jsem nejčistším křemílkem ve velké vlně Terinina polibku…“</p>
			<p class="MLP_text ParaOverride-1">A&#160;pak se to stalo. Po hrbolaté cestě mezi trnkami šla shrbená babka. Táhla káru napěchovanou senem. Babka měla zástěru a&#160;kára byla rovněž přepásaná zástěrou. Když nás míjela, shrbila se ještě víc.</p>
			<p class="MLP_text ParaOverride-1">Ale nestačila nás minout docela. Básník ji zastavil, uklonil se a&#160;políbil jí ruku. Babka zrudla. Pak se trhaně rozesmála. „Ty blázne!“ křičela. „Ty věčnej blázne!“</p>
			<p class="MLP_text ParaOverride-1">Popadla ojku káry, objela výmol na cestě, poplácala kupu sena svázanou v&#160;zástěře a&#160;ztrácela se po trnkové pěšině. Když se za ní trnky zavřely docela, řekl básník šťastně: „Kluci! To je Tonka! To bývala prsatá Tonka.“</p>
			<p class="MLP_text_bez1radku_-12-0- ParaOverride-1">P.&#160;S.</p>
			<p class="MLP_text_bez1radku ParaOverride-1">Vrátili jsme se s&#160;Antonínem Brouskem z&#160;Lešan na Vinohrady až za tmy, až v&#160;noci. Hustě pršelo, pak se spustil liják. Na Tylově náměstí odpočívaly tramvaje a&#160;kouřilo se z&#160;nich, jako by byly napěchované senem.</p>
		</div>
</body>
</html>