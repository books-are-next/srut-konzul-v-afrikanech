<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-51</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-51" xml:lang="cs-CZ">
		<div class="Z-kladn--textový-r-meček">
			<p id="_idParaDest-57" class="MLP_uroven2_kapitola ParaOverride-1">Dějiny ve vosku</p>
			<p class="MLP_text_bez1radku ParaOverride-1">Byla to prima sezóna. Pražské holky vycházely z&#160;úřadů na ulici v&#160;minisukních. Blízko Národního divadla stála na pontonech dřevěná plovárna. Tam děvy slouply oděvy a&#160;opékaly se v&#160;bikinách na slunci, které tehdy bylo ještě neškodné, protože se nepsalo o&#160;ozónových dírách. Psalo se o&#160;socialismu s&#160;lidskou tváří. Na titulní straně jednoho oblíbeného týdeníku se objevil oblíbený politik dokonce s&#160;lidským tělem. Národ spatřil, jak vypadá první tajemník Strany v&#160;plavkách. Bylo v&#160;tom něco symbolického. Komunistická strana svlékla na chvíli partajní tesil a&#160;ukázala se občanům v&#160;trenýrkách.</p>
			<p class="MLP_text ParaOverride-1">Alexander Dubček stál na prkně a&#160;hotovil se ke skoku do modré vody (podolského?) bazénu. Usmíval se z&#160;té výšky krásně a&#160;bezelst­ně jako Plaváček, který se stal princem, aby přemohl zlou saň. Před zraky diváků a&#160;reportérů skočil do hloubky jako do historie.</p>
			<p class="MLP_text ParaOverride-1">Začínalo léto roku 1968. Svět začal objevovat Prahu a&#160;Pražané začali objevovat svět. Jeden student Karlovy univerzity potkal na Václavském náměstí studenta z&#160;Trinity College v&#160;Cambridgi a&#160;ukázal mu cestu ke Flekům. Pak spolu vypili pár piv a&#160;měli si co říct. Ten movitý cambridžský napsal na místě pozvání a&#160;ten švorcový pražský za ním přijel. A&#160;tak se usadili U&#160;bílého koníčka a&#160;pili černé pivo. Totiž přesněji: seděli ve White Horse pubu v&#160;Londýně a&#160;pili těžké irské guinness.</p>
			<p class="MLP_text ParaOverride-1">„Musíš se zajít podívat k&#160;madame Tussaud,“ povídá mi Andrew, ten z&#160;Cambridge.</p>
			<p class="MLP_text ParaOverride-1">„Ale to je přece nějaký voskový muzeum,“ namítnu, aby mě nepokládal za turistu, který naletí na každou západní atrakci.</p>
			<p class="MLP_text ParaOverride-1">„No právě,“ povídá. „Něco tam uvidíš!“</p>
			<p class="MLP_text ParaOverride-1">Šel jsem a&#160;viděl jsem.</p>
			<p class="MLP_text ParaOverride-1">Viděl jsem Alexandra Dubčeka.</p>
			<p class="MLP_text ParaOverride-1">Usmíval se jako živý z&#160;okýnka salonního kupé vlaku, který také vypadal jako živý. I&#160;poslední slovenské nádražíčko vypadalo jako živé. A&#160;přitom to bylo všechno provedené ve vosku. I&#160;Čierna pri Čope i&#160;první tajemník, který měl důvod k&#160;úsměvu, protože přemohl kremelského generálního černokněžníka, jehož zlá moc se skrývala v&#160;huňatém obočí. Přemohl ho pevným slovem na slovenské půdě a&#160;získal od něho ruský slib, že to, co děláme, je naše dílo. (Rusky dělo.)</p>
			<p class="MLP_text ParaOverride-1">Sportovně založený národ anglický jásal a&#160;Alexander Dubček se dostal do voskové síně slávy v&#160;muzeu madame Tussaudové, vedle Williama Shakespeara, Charlie Chaplina, Jacka Rozparovače, božské Marilyn a&#160;hollywoodského vlčáka Rin-Tin-Tina.</p>
			<p class="MLP_text ParaOverride-1">Bylo nebylo. Po čtyřiadvaceti letech jsem zase seděl s&#160;Andrewem U&#160;bílého koníčka. Přijel do Prahy podívat se na mne a&#160;na Hradčana. Pili jsme světlé a&#160;vzpomínali na všechno temné.</p>
			<p class="MLP_text ParaOverride-1">„Všechno podléhá módě, i&#160;historie,“ mudroval jsem nad předraženou plzní. „Kam zmizí ti pozapomenutí voskoví velikáni? Skladují je v&#160;depozitáři? Roztaví je a&#160;nadělají z&#160;nich svíčky? Není to nespravedlivé?“</p>
			<p class="MLP_text ParaOverride-1">„Je to život,“ odfoukl pěnu už mírně oplešatělý přítel. „Někteří tam mají místo navěky. Například Shakespeare a&#160;Jack Rozparovač.“</p>
			<p class="MLP_text ParaOverride-1">„All right. Ale co ti historicky slabší v&#160;kramflecích?“</p>
			<p class="MLP_text ParaOverride-1">„I&#160;s&#160;nimi madame Tussaud počítá,“ pravil Andrew. „To muzeum má přece tři síně. Síň slávy, síň hrůzy a&#160;síň smíchu. Figuríny je možno podle momentálního významu stěhovat. Aspoň do té doby, než se planeta ohřeje tak, že se všechen vosk rozteče.“</p>
			<p class="MLP_text ParaOverride-1">„Škatule, hejbejte se,“ řekl jsem. „To zní nadějně.“</p>
			<p class="MLP_text ParaOverride-1">„What?“</p>
			<p class="MLP_text_-0-12-">Vysvětlil jsem mu jednoduchá pravidla té naší hry. Zvláštní. V&#160;Anglii ji prý neznají.</p>
			<p class="MLP_dopis_podpis ParaOverride-1">3.&#160;srpna 1992</p>
		</div>
</body>
</html>