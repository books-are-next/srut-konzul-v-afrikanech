<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-33" class="MLP_uroven2_kapitola ParaOverride-1">Ošklivost bez závoje</p>
			<p class="MLP_text_bez1radku ParaOverride-1">První pražský striptýz s&#160;lidskou zadní tváří, pokud si vzpomínám, měl svůj stánek ve Varieté ve Vodičkově ulici. Nesl eufemistický název Krása bez závoje…</p>
			<p class="MLP_text ParaOverride-1">Striptease Chicago, knížka povídek Jana Nováka, si na eufemismy nepotrpí. Pohled na určitou vrstvu české chicagské komunity, kterou autor potkával na gulášovce a&#160;plzeňském ve Sparta klubu na Cermak Road nebo o&#160;kus dál v&#160;pivobaru U&#160;Čtyř stehen, je vždy ironický a&#160;místy sarkastický až krutý.</p>
			<p class="MLP_text ParaOverride-1">Že si Jan Novák to „dusno“ tak docela nevymýšlí, poznal i&#160;můj límec. Pár emigrantských drsňáků mě za něj U&#160;Čtyř stehen popadlo: „Fuck you, ty komouši!“ Proč to? Ale došla řeč na čerstvě a&#160;slavně přistěhovalého Matušku a&#160;já jsem hrdě a&#160;pivně prohlásil, že „Waldu nežeru“.</p>
			<p class="MLP_text ParaOverride-1">To jsem neměl dělat. „Walda, to jest vlast v&#160;prášku.“ Vysvětlil mi Novák v&#160;povídce Erotický dusno.</p>
			<p class="MLP_text ParaOverride-1">Honza byl holobrádek mezi ostrými hochy, když si vyboxoval a&#160;vypsal pověst „rozzlobeného mladého muže“ v&#160;české vísce Chicaga zvané Cicero. Snad o&#160;to ani moc nestál. Spíše hledal pomocí slov a&#160;cizích příběhů svou totožnost a&#160;svůj obraz ve vypouklém zrcadle česko-americké reality.</p>
			<p class="MLP_text ParaOverride-1">„Amerika je nádherná země. Restauracemi se občas mihnou pečení vepři a&#160;přesolené buráky tu mají zadarmo. Gratis jsou také sny a&#160;poluce a&#160;smutnej déšť…“</p>
			<p class="MLP_text ParaOverride-1">Když mě provázel dějištěm svých povídek, už psal jen anglicky a&#160;už měl v&#160;chicagském literárním mraveništi své chodbičky a&#160;v&#160;tichém cípu Chicaga, kde stojí pár architektonických lahůdek Franka Lloyda Wrighta, i&#160;svůj vlastní dům s&#160;pracovnou a&#160;patiem, kde mohl psát, když ve Větrném městě zrovna nefoukalo.</p>
			<p class="MLP_text ParaOverride-1">Ve čtyřiatřiceti měl na kontě kromě pěti divadelních her i&#160;dva romány. Vše sepsáno v&#160;jazyce, kterým by si ještě v&#160;patnácti sotva dokázal poručit zmrzlinu.</p>
			<p class="MLP_text ParaOverride-1">Bylo mu patnáct, když ho, pubertálního kolínského básníka, „unesli“ rodiče z&#160;města břeskných dechovek do utečeneckého tábora v&#160;Traiskirchenu, kde strávil rok „mezi štěnicemi a&#160;rvačkami na kudly“, než konečně rodina přeplachtila oceán do otcovy zaslíbené Ameriky.</p>
			<p class="MLP_text ParaOverride-1">Tady v&#160;Chicagu se poprvé setkal se „surrealistickým českým dialektem“, propletencem češtiny a&#160;angličtiny. „Doma jsem mluvil, četl, psal a&#160;v&#160;noci snil&#160;– česky. Angličtina byla jazykem mého denního života, školy, imigračního úřadu a&#160;dohadování s&#160;policajty na zadním sedadle jejich kár. Trvalo několik let, než se stala oficiálním jazykem mého podvědomí&#160;– pak už i&#160;Češi v&#160;mých snech mluvili anglicky. Dokonce bez akcentu!“ vzpomíná.</p>
			<p class="MLP_text_-0-12-">To byla asi ta chvíle, kdy se Novák, který měl co říct o&#160;Americe, změnil v&#160;Novaka, který má co říct Americe. Vyzná se v&#160;ní a&#160;Chicago má v&#160;uších. I&#160;se zavázanýma očima, když ho to popadne, dojede auťákem k&#160;tomu baru, který ani na mapě města není. Ale je tam blues a&#160;na podlaze piliny a&#160;bělovlasí černoši tam trsají jako zamlada&#160;– a&#160;jako tehdy na podzim v&#160;sedmaosmdesátém. Nevím už, jak se to tam jmenovalo, ale za límec mě nepopadli a&#160;nevyvedli, i&#160;když jsem podupával a&#160;přitleskával určitě mimo rytmus.</p>
			<p class="MLP_dopis_podpis ParaOverride-1">13.&#160;srpna 1992</p>
		</div>
</body>
</html>