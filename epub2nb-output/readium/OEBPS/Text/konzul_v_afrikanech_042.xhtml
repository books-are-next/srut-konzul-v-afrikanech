<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-42" class="MLP_uroven2_kapitola ParaOverride-1">Jak zrušit únor</p>
			<p class="MLP_text_bez1radku ParaOverride-1">Nedá se nic dělat, pořád je tu únor. Bývá i&#160;přestupný, přestože tak hnusnému měsíci by dvacet osm dní mělo stačit až až. Navíc se cpe do dějin. Hledím do Malého encyklopedického slovníku: Únorová revoluce v&#160;Paříži roku 1848. („Po krátkých pouličních bojích zvítězil lid.“) Únorová revoluce v&#160;Rusku 1917. („Zahájila dvojvládí Prozatímní vlády a&#160;sovětů.“) Únorové události roku 1948 v&#160;ČSR…</p>
			<p class="MLP_text ParaOverride-1">To znám. Říkalo se jim Vítězný únor a&#160;já říkám (nerad), že jsem pamětník. Celá rodina seděla tehdy v&#160;kuchyni u&#160;stolu. Na stole poskakoval malý Telefunken Philips. Vycházely z&#160;něho zvuky. To Klement Gottwald hulákal cosi radostného na svůj lid a&#160;ten hulákal cosi na svého Klementa Gottwalda.</p>
			<p class="MLP_text ParaOverride-1">Tolik radosti najednou přimělo mého mrzoutského otce rádio vypnout a&#160;přikázat svému lidu: „Jděte se klouzat!“ Lid tvořil můj starší bratr, malá ségra a&#160;já. Šli jsme se klouzat na vrch Vítkov, kde byly nejdelší klouzačky v&#160;okolí. Sjížděli jsme po zadnicích až seshora, hádám až z&#160;míst, kam se později K.&#160;G. přestěhoval v&#160;podobě lajdácky mumifikované. Ani moje pumpky nebyly šité tak, aby odolaly času. A&#160;otec, rozmrzelý jak z&#160;vítězství pracujícího lidu, tak z&#160;mé prošoupané zadnice, udělil na tuto výprask. (Na pracující si netroufal.)</p>
			<p class="MLP_text ParaOverride-1">Tenkrát to odnesl i&#160;Telefunken. Musel jít z&#160;domu. Ne snad z&#160;trestu za ty vítězné pšouky, co nám pořád do kuchyně pouštěl, ale prostě proto, že byl stár a&#160;nedal se naladit na cizinu. Otec zakoupil nového pětilampového Teslu. Od té chvíle trávil čas marným bojem s&#160;rušičkami, jezinkami mého dětství. Kvílely mi do usínání, bodaly mě do uší kostnatými prstíčky a&#160;cynicky mi až z&#160;Londýna přály „dobrou noc a&#160;pevnou naději“.</p>
			<p class="MLP_text ParaOverride-1">Pak se divte mé podujatosti. Únoru přiznávám právo na existenci v&#160;kalendáři pouze proto, že je nutným předstupněm k&#160;březnu. Ovšem, jak známo, když se potatí potomek blbce nebo poúnorového bachaře, je to tragédie pro celé okolí. Zbývá tedy jen doufat, že se březen nepoúnorovatí.</p>
			<p class="MLP_text ParaOverride-1">Tady bych normálně skončil. Ale objevil jsem pointu u&#160;Eduarda Basse. S&#160;úžasem čtu jeho věštecká slova: „Hanebný 25.&#160;únor byl škrtnut, smazán, zapřen, potlačen.“</p>
			<p class="MLP_text ParaOverride-1">Že by tento usedlý muž brejličkami viděl do budoucnosti?</p>
			<p class="MLP_text ParaOverride-1">Ale ne. Nešlo mu o&#160;25.&#160;únor 1948. Nýbrž o&#160;25.&#160;únor 1923. V&#160;ten den prý táhl lid „v hrozitánských mnohostupech“ do Dejvic, neboť se otvírala Matějská pouť. Jenže v&#160;roce 1923 přišla do Prahy taková vánice a&#160;kosa, že magistrát z&#160;obav o&#160;zdraví dětí „matějský“ 25.&#160;únor zrušil.</p>
			<p class="MLP_text_-0-12-">Tak vida, šlo to&#160;– a&#160;hned. A&#160;nám to trvalo jednačtyřicet let.</p>
			<p class="MLP_dopis_podpis">21.&#160;února 1997</p>
		</div>
</body>
</html>