<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-53</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-53" xml:lang="cs-CZ">
		<div class="Z-kladn--textový-r-meček">
			<p id="_idParaDest-59" class="MLP_uroven2_kapitola ParaOverride-1">Píšete bratrovi?</p>
			<p class="MLP_text_bez1radku ParaOverride-1">Když píšu do novin, přidělávám práci svým přátelům v&#160;novinách. To, co sepíšu, přepisují na tzv. diskety. Stále nemám počítač, i&#160;když na něj mám. Místo abych ševelil na klávesnici, vytloukám písmenka z&#160;psacího stroje. Koupil jsem ho za pakatel v&#160;roce 1969, když byl dosloužil v&#160;nakladatelství Mladá fronta. Za ta léta až do dneška musel překousat mnohé flaksy nestravitelných vět, podstoupit generální opravu a&#160;několikeré cestování. Pak se s&#160;ním rozlučte. Teď je na výměnku ve Zdicích.</p>
			<p class="MLP_text ParaOverride-1">Ten stroj je nepřenosný. Když s&#160;ním pohnete, něco se v&#160;něm zapře (nejčastěji ú)&#160;– a&#160;vzdoruje. Psát na něm je dekadentní a&#160;únavné. Nejsem Vítězslav Nezval. Ten si koupil psací stroj a&#160;ještě tutéž noc na něm napsal dlouhatánskou a&#160;stále pěknou báseň Edison. Tak nějak to bylo. Ale jeden z&#160;prvních psacích strojů měl prý dekadentní literát Jiří Karásek ze Lvovic. Tvrdil to u&#160;vína a&#160;pěkných řečí Ivan Wernisch. Nebo mluvil o&#160;někom jiném?</p>
			<p class="MLP_text ParaOverride-1">Jisté je, že synové mých mladších přátel a&#160;vnukové mých starších přátel mají počítače. Umí to s&#160;nimi, zavírají se s&#160;nimi před okolním světem, báječně spolu navzájem vycházejí. Dnešní dětská počítačová generace je prý odsouzena k&#160;osamělosti. Tvrdí to někteří západní sociologové. Říkají, že děti, když si zvyknou komunikovat s&#160;vševědným počítačem, moc toho už nenamluví s&#160;rodiči ani se svými sourozenci. Natož aby jim psaly z&#160;prázdnin nebo soukromých škol dopisy! Ale co. Úpadek epistolárního stylu stejně začal už s&#160;vynálezem plnicího pera…</p>
			<p class="MLP_text_-0-12- ParaOverride-1">Jen husím brkem jsem si jist. Samuel Taylor Coleridge (později slavný anglický básník), když mu bylo jedenáct (v&#160;roce 1783), mohl napsat staršímu bráškovi o&#160;kalhoty. Takto:</p>
			<p class="MLP_dopis_bez1radku_-I- ParaOverride-1">Milý bratře,</p>
			<p class="MLP_dopis_bez1radku_-I- ParaOverride-1">jistě mi promineš připomenutí&#160;– neboť prázdniny začínají příš­tí týden&#160;– že jedny vkusné kalhoty nebudou nijak výjimečným přídatkem k&#160;mému zjevu. Oznamuji Ti to proto, že mé nynější kalhoty sice slouží skvělému účelu&#160;– zápisu různých matematických čísel a&#160;často se na nich objeví i&#160;báječně zapsaný sonet nebo epigram&#160;– leč nejsou nikterak poutavé pro dívčí oko.</p>
			<p class="MLP_dopis_-I- ParaOverride-1">Doufám, že jsi již upláchl svému nachlazení a&#160;jsem</p>
			<p class="MLP_dopis_-I- ParaOverride-1">Tvůj milující bratr</p>
			<p class="MLP_dopis_podpis_-I- ParaOverride-1">Samuel T.&#160;Coleridge</p>
			<p class="MLP_text ParaOverride-1">Řekněte, dá se takový dopis napsat na počítači a&#160;poslat faxem?</p>
			<p class="MLP_text ParaOverride-1">I&#160;když je vám jedenáct?!</p>
		</div>
</body>
</html>