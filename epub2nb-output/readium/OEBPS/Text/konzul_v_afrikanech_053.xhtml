<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-50</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-50" xml:lang="cs-CZ">
		<div class="Z-kladn--textový-r-meček">
			<p id="_idParaDest-56" class="MLP_uroven2_kapitola ParaOverride-1">Vůně mandlu a&#160;vůně mandlí</p>
			<p class="MLP_text_bez1radku ParaOverride-1">Bylo to takhle v&#160;pátek, vystoupil jsem z&#160;letadla a&#160;koukal jako tele na Nový York. V&#160;kapse jsem měl padesát dolarů od amerického velvyslanectví. Pro případ nouze, řekli mi, kdyby vás nikdo na letišti nečekal. Abyste se dostal taxíkem do hotelu, vysvětlili mi.</p>
			<p class="MLP_text ParaOverride-1">Třeba mě někdo z&#160;USIA (United States Information Agency) čekal, ale já jsem ztratil hlavu. Bylo tam moc lidí a&#160;všichni zřejmě věděli, kam mají namířeno. Já ne. A&#160;tak jsem zamířil k&#160;prvnímu taxíku.</p>
			<p class="MLP_text ParaOverride-1">Kufry jsem složil v&#160;hotelu, byl jsem v&#160;Novém Yorku, stál jsem ve Zděné ulici (Wall Street), přímo v&#160;tom pekelném jícnu, kde „money makes money“, a&#160;nevěděl jsem, kam se vrtnout. A&#160;tak jsem šel omrknout burzu.</p>
			<p class="MLP_text ParaOverride-1">Byl zrovna pátek a&#160;byl to černý pátek. Byl to můj krach na newyorské burze. Bylo tam víc lidí než na letišti a&#160;všichni věděli, kam má dolar namířeno. Já ne. Vychováván ve stínové ekonomice, nechápal jsem zhola nic.</p>
			<p class="MLP_text ParaOverride-1">Od té doby uplynul nějaký ten pátek&#160;– a&#160;v&#160;Praze máme aukce. Říkám rovnou, že na žádnou velkou aukci nepůjdu, hotel Alcron si laskavě vydražte, ale beze mne. Nemám na to čas a&#160;možná ani peníze. Ne že bych se burzy bál, ostatně kdysi jsem na jedné aukci nevyzvednutých zakázek z&#160;čistíren Osvobozené domácnosti obratně vydražil vlněnou vestu za osm korun československých. Velkoprodejny a&#160;hotely nejsou ale moje gusto.</p>
			<p class="MLP_text ParaOverride-1">Já mám v&#160;pácu, vlastně v&#160;srdci jinou trefu. Je to takový dávno osiřelý maličký kumbál v&#160;jedné ulici na pomezí Žižkova a&#160;Vinohrad. Stěhováci s&#160;koncertním křídlem Steinway by se tam neotočili. A&#160;na tenhle mrňavý krámek si šetřím a&#160;na ten si počíhám, až půjde do dražby.</p>
			<p class="MLP_text ParaOverride-1">Stával tam mandl. A&#160;před ním jsem cestou ze školy&#160;– zvlášť v&#160;zimě&#160;– stával já. Ze dveří vycházela pára a&#160;čisťounká starosvětská vůně škrobu a&#160;nevinnosti. Byla léta padesátá. Bylo to nepatřičné. Ta vůně, ten klid, ta stará paní za mandlem, která se věčně usmívala a&#160;ručičky měla růžové a&#160;suché, jako vylisované… z&#160;herbáře.</p>
			<p class="MLP_text ParaOverride-1">Nakonec ji někdo za něco udal a&#160;krámek zavřeli. Ten někdo měl pravdu. Co s&#160;mrňavým mandlem v&#160;době bucharů, kladiv a&#160;srpů!</p>
			<p class="MLP_text ParaOverride-1">A&#160;co s&#160;ním teď&#160;– v&#160;době akciových společností, koncernů, nadnárodních firem a&#160;nežehlících tkanin? Co by! Něco mám na sporožiru, něco v&#160;prasátku, něco si půjčím od kamarádů. Koupím si ten mandlíček a&#160;budu podnikat v&#160;oblasti vůní.</p>
			<p class="MLP_text_-0-12-">Ale abych přece jen držel krok s&#160;dobou, uzavřu kontrakt s&#160;nějakým Harúnem al Rašídem a&#160;budu od něho kupovat mandle, datle a&#160;fíky. Takový joint venture, víme. Prostě vůně mandlu a&#160;vůně mandlí v&#160;jednom (mém) malém krámku na pomezí Žižkova a&#160;Vinohrad.</p>
			<p class="MLP_dopis_podpis ParaOverride-1">9.&#160;února 1991</p>
		</div>
</body>
</html>