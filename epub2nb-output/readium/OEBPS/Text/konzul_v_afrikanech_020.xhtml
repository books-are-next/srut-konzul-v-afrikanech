<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">Opařený, ale šťastný</p>
			<p class="MLP_text_bez1radku ParaOverride-1">Tak Silvestra 1996 mám za sebou, říkám si, to je dobré, neboť shlučovací povinnost vypsaná na tento den je mi protivná. Představa, že bych měl lokat sladké šampáňo z&#160;kolující láhve na Václavském náměstí dlážděném střepy, mne děsí.</p>
			<p class="MLP_text ParaOverride-1">Uskakovat před pšoukajícími dělbuchy a&#160;radovat se ze světlice, která vzápětí nějakému chlápkovi na chodníku propálí šusťákovou bundu, mi připadá nedůstojné. A&#160;to nemluvím o&#160;psech.</p>
			<p class="MLP_text ParaOverride-1">Máme dvě. Jsou to fenky po meči i&#160;po přeslici z&#160;urozených rodů, i&#160;když na to nevypadají. Původní gen mají tibetský. Rachot modlicích mlýnků buddhistických mnichů, to je tak asi decibelová míra pro ně únosná. V&#160;kanonádě silvestrovských petard a&#160;vietnamských ohňostrojů jedna z&#160;našich čubiček jata hrůzou noruje v&#160;peřinách a&#160;druhá tančí. Jde o&#160;takzvaný tanec svatého Víta, neboli, pravil veterinář, o&#160;příznaky epilepsie.</p>
			<p class="MLP_text ParaOverride-1">Už kvůli nim trávíme Silvestra za utěsněnými okny v&#160;kruhu psím. Jen aby se neřeklo, před půlnocí (tichounce) otevřu láhev suchého sektu na přípitek.</p>
			<p class="MLP_text ParaOverride-1">Tak Silvestra máme za sebou, to je dobré, říkám si, do konce milénia už jen třikrát, a&#160;pak zase piánko, euforie vyšumí, hysterie vyprchá a&#160;všechno začne opět od nuly. Vlastně od tří nul…</p>
			<p class="MLP_text ParaOverride-1">A&#160;Silvestr tisíciletí? To už mám vymyšlené. Tu slavnou noc strávím v&#160;Koněpruských jeskyních, termosku s&#160;grogem, spacák a&#160;baterku s&#160;sebou.</p>
			<p class="MLP_text ParaOverride-1">Prý přeháním. Ne, jen se pokaždé ptám, proč mám slavit svátek jakéhosi Silvestra, když osobně žádného neznám (ani toho Stalloneho) a&#160;když každý z&#160;nás má zkušenost, že nejlíp se vydařil a&#160;nejdéle protáhl právě ten večírek, který nebyl plánovaný? Který se neočekávaně přihodil.</p>
			<p class="MLP_text ParaOverride-1">Na jeden vzpomíná moje žena, i&#160;když na něm nebyla. Na letopočtu nezáleží, venku byl prostě ošklivý zimní husákovský večer. Tak jsme si řekli, že si uděláme pěkný domácí večer. Já dojdu pro uhlí a&#160;ona uvaří kotel rajské polévky se sýrovými knedlíčky.</p>
			<p class="MLP_text ParaOverride-1">Jen tak v&#160;bačkorách sešel jsem ze čtvrtého patra do sklepa, naplnil dva uhláky a&#160;jen tak z&#160;rozmaru, nebo snad abych se ujistil, že se nic nezměnilo, že venku je stále ošklivý zimní husákovský večer, odemkl jsem domovní dveře a&#160;vykoukl na ulici. Prázdnou Sázavskou kráčel Magor zvaný Jirous, byl dohola, a&#160;to znamenalo, že kráčel zrovna z&#160;kriminálu. Jirous zvaný Magor byl tehdy uměnovědec, undergroundový teoretik a&#160;protisocialistický výtržník. Dnes je básník, undergroundový praktik a&#160;protikapitalistický výtržník. Když mě potká, řekne „puč mi stovku“, tehdy, když mě spatřil, řekl „poď ke Žluťákovi“. Je to kousek. Tak proč bych se na chvilku nestavil? V&#160;přízemním bytě pokulhával Hrubý, zvaný Žluťák. Žluťák zvaný Hrubý byl tehdy recepční v&#160;hotelu Kriváň a&#160;míval v&#160;každou noční i&#160;jitřní hodinu pod recepčním pultem pivo a&#160;becherovku pro estébáky a&#160;pro kamarády. Dnes je hercem Divadla na tahu a&#160;prodává vonná thé v&#160;jedné staroměstské čajovně. Pivo a&#160;becherovku pod pultem nemá ani pro kamarády (to by mohl), ani pro policajty (to už nemusí).</p>
			<p class="MLP_text ParaOverride-1">Tehdy v&#160;tom přízemním bytě čekalo na navrátilce z&#160;kriminálu hodně přátel a&#160;z&#160;uvítání se vyvinul pořádný mejdan. Naštěstí naneštěstí si z&#160;té noci nic nepamatuju.</p>
			<p class="MLP_text ParaOverride-1">Nastalo pěkné zimní husákovské poledne, když jsem se v&#160;bačkorách konečně šoural domů. Nohy těžké, hlava jasná. Vynesu do čtvrtého patra dva uhláky a&#160;hned ve dveřích se hlasitě dožaduji své polévky. Byl to trik: chtěl jsem tak rafinovaně naznačit, že nic hrozného se přeci nestalo.</p>
			<p class="MLP_text ParaOverride-1">Mlčky postavila hrnec na sporák a&#160;gestem mě pozvala ke stolu. Polévka voněla a&#160;žena mlčela. Ten kotel horké rajské polévky se sýrovými knedlíčky ke mně nesla nekonečně pomalu a&#160;pak mi jej nečekaně rychle obrátila na hlavu. Zůstal jsem jako opařený. Ale šťastný!</p>
			<p class="MLP_text ParaOverride-1">Byla taková doba. Vážili jsme si domova. Venku se zavíralo a&#160;sem tam pouštělo. Má žena teď po létech na ten večírek vzpomíná ráda. Nerada vaří.</p>
		</div>
</body>
</html>