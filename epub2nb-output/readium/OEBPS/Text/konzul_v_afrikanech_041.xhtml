<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-38</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-38" xml:lang="cs-CZ">
		<div class="Z-kladn--textový-r-meček">
			<p id="_idParaDest-41" class="MLP_uroven2_kapitola ParaOverride-1">Můj otec byl agent</p>
			<p class="MLP_text_bez1radku ParaOverride-1">Milá Barunko, můj tatínek byl v&#160;padesátých letech agent. Bohužel ne agent CIA. To by se mi dnes hodilo. Byl agent jedné vinohradské pojišťovny. Pojišťoval lidičky proti úrazu a&#160;proti krádeži. Na krádež budoucnosti žádná pojistka nebyla. Ani na duševní úrazy. A&#160;že jich bylo!</p>
			<p class="MLP_text ParaOverride-1">Krátce po válce býval ve stejné pojišťovně disponentem. Nevím přesně, co to značí, jaká práva a&#160;povinnosti. Ale třeba to slovo někdo vykopá jako amforu a&#160;disponent se stane majetkem všeho lidu podobně jako dividenda, hypotéka nebo leasing.</p>
			<p class="MLP_text ParaOverride-1">Otce-disponenta znám jen z&#160;doslechu. Ale na ten čas, kdy disponoval odřenou aktovkou, si pamatuju. Nosil v&#160;ní cigarety (partyzánky), housku s&#160;paštikou a&#160;pojišťovací formuláře. Klienty pojišťoval jen proti lidským drobnostem, co do pohrom, bývaly pojistitelné pouze ty živelní (požáry, vichry, povodně a&#160;podobně). Například proti Svátku práce nebylo možné zájemce pojistit.</p>
			<p class="MLP_text ParaOverride-1">Ach ano, Svátek práce!</p>
			<p class="MLP_text ParaOverride-1">V&#160;poúnorových letech míval 1.&#160;máj zvaný Svátek práce podobu radostné povodně, která spláchla všechno, co se nechtělo veselit nad vítězstvím proletariátu.</p>
			<p class="MLP_text ParaOverride-1">Tatínek se veselil nad každým vítězstvím Sparty ve fotbalové lize, vítězství proletariátu ho však zarmucovalo.</p>
			<p class="MLP_text ParaOverride-1">Navíc měl rád čistá okna a&#160;odmítal je ulepit prvomájovými praporky a&#160;mírovými holubicemi. Proto býval od časného rána rozčilen. Rozčiloval ho dokonce i&#160;ten svinčík, říkal, co po Svátku práce zůstane na ulici a&#160;na chodnících. Svinčíkem mínil mávátka.</p>
			<p class="MLP_text ParaOverride-1">Ach ano, mávátka!</p>
			<p class="MLP_text ParaOverride-1">„Kde se vzaly ty myriády jásavých mávátek?“ ptával jsem se knižně tatínka, i&#160;když jsem věděl od domovního důvěrníka soudruha Michalce, že otec je reakcionář, a&#160;jestli zase nevyzdobí okna, půjde to se mnou do školy a&#160;dál až do kriminálu.</p>
			<p class="MLP_text ParaOverride-1">„Dělají je muklové,“ odpověděl tatínek a&#160;vysvětlil: „Muklové jsou lidi zavřený v&#160;kriminálech, někteří právem, někteří proto, že nechtěli jásat. Zjara a&#160;v&#160;létě lepí pytlíky, na podzim navlékají korálky a&#160;v&#160;zimě vyrábějí mávátka. A&#160;jdi si hrát do kuchyně,“ dodal.</p>
			<p class="MLP_text ParaOverride-1">Byl první máj. Okna naší kuchyně hleděla do dvora, kdežto okna našich dvou pokojů v&#160;prvním patře na rozjásanou Stalinovu třídu.</p>
			<p class="MLP_text ParaOverride-1">„Pojďte s&#160;námi v&#160;jednom šiku, nestůjte tu na chodníku!“ volaly a&#160;mávaly mávátky pod těmi okny ještě nerozvinuté Žižkovské ženy.</p>
			<p class="MLP_text ParaOverride-1">Ach ano, Žižkovské ženy!</p>
			<p class="MLP_text ParaOverride-1">U&#160;hotelu Flora ještě nerozvinuté, rozvinuly se v&#160;alegorický obrazec až pod Muzeem… Otec je pozoroval, nestoje na chodníku, nýbrž za neozdobeným, zavřeným oknem. Na sobě měl vylysalý buržoazní župan a&#160;v&#160;ruce sklenku vermutu Tesavela.</p>
			<p class="MLP_text ParaOverride-1">Žižkovské ženy, vepchané do bílých halen, se zastavily. Zrušily jásavou formaci a&#160;srotily se pod okny. Zahodily mávátka a&#160;hrozily tomu zpátečnickému zjevu v&#160;okně svými dělnickými a&#160;úřednickými pěstmi. Pak z&#160;davu vyletěl kámen…, ale zároveň průvod dostal povel k&#160;postupu.</p>
			<p class="MLP_text ParaOverride-1">Poprvé a&#160;naposledy jsem viděl otce s&#160;lopatkou a&#160;smetáčkem. Zametal okenní střepy. Napadlo mě, že si tenhle obrázek budu pamatovat.</p>
			<p class="MLP_text ParaOverride-1">„Tak tohle si zapamatuj,“ řekl tatínek a&#160;poslal mě dolů pro mávátka, kterých byla kolem poledne plná (už prázdná) Stalinova třída.</p>
			<p class="MLP_text ParaOverride-1">„Dáme si je do vázy, když je ten První máj!“ oznámil mamince, která byla na ledacos zvyklá. A&#160;tak jen zavrtěla hlavou a&#160;vrátila se do kuchyně, aby nespálila řízky.</p>
		</div>
</body>
</html>