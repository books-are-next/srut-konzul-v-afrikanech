<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">O&#160;česneku, poezii a&#160;chytání zajíců</p>
			<p class="MLP_text_bez1radku ParaOverride-1">Zvláštní a&#160;záhadný dárek jsem dostal k&#160;padesátým narozeninám. Letenku do Soulu plus týdenní placený pobyt v&#160;hotelu Ramada&#160;– jako pozvánku od jihokorejského ministra kultury na Dvanáctý světový kongres básníků. Světový kongres básníků! Nikdy předtím jsem o&#160;něčem podobném neslyšel, a&#160;kdybych slyšel, považoval bych to za zdařilou pitomost. Vlastně pořád nevím, co si o&#160;tom mám myslet: nejspíš to předešlé.</p>
			<p class="MLP_text ParaOverride-1">Ale byl jsem tam a&#160;mohu tvrdit, že poezie v&#160;Koreji kvete, obchod bují, elektronice se daří, avšak česnek, který tu chroupají od rána do večera jako veverky oříšky, mají drobný a&#160;jaksi uchřadnutý.</p>
			<p class="MLP_text ParaOverride-1">Mluvil jsem o&#160;tom s&#160;absolventem Harvardu, básníkem, profesorem práv a&#160;prý (naznačili mi jeho přátelé) budoucím ministrem zahraničí. Napsal korejsky báseň o&#160;Dunaji a&#160;přetlumočil mi ji anglicky. Byla hezká a&#160;plná podivné lítosti&#160;– jako memorandum naší vlády o&#160;Gabčíkovu–Nagymaros. Prof. Lee zde zjara 89.&#160;roku byl jako člen mezinárodní právní komise, dokonce se setkal se svým právnickým kolegou Husákem, ale o&#160;dunajském mauzoleu se mu povídat nechtělo. Jako básník si uchoval v&#160;paměti jen pěkné vzpomínky. „Hned na letišti v&#160;té vaší krásné Praze mne anglicky oslovil český muž a&#160;vyměnil mi dolary ochotně a&#160;tuze výhodně. Čtyřikrát výhodněji a&#160;ochotněji než ta nevlídná paní u&#160;přepážky směnárny. Byl jsem mu vděčný a&#160;hned druhý den jsem si koupil všechny knížky od toho vašeho básníka, co dostal Nobelovu cenu. A&#160;česko-anglický slovník. A&#160;také kufr.“</p>
			<p class="MLP_text ParaOverride-1">„Nač kufr?“ zeptal jsem se. „Na Seiferta?“</p>
			<p class="MLP_text ParaOverride-1">Krásně se usmál. „Kdepak, na česnek,“ řekl a&#160;povzdechl si. „Váš česnek je tvrdý a&#160;obrovský jako dětská pěstička. A&#160;kůže našich žen je po něm hebká.“ A&#160;dal mi pohladit paže svých dvou mladých přítelkyň, rovněž básnířek. Básnířky upily vína jako ptáčátka a&#160;obratně uchopily z&#160;misky stroužek česneku ve sladkokyselém nálevu. Tichounce chroupaly. Zoubky měly drobné a&#160;perlové, paže hebké a&#160;vonné. Po česneku. Pravil jsem, že slovo česnek uvedl do české poezie Seifertův poživačný kolega Nezval. A&#160;pak jsem pravil oběma básnířkám, že jsou krásné. Básnířky na mne upřely tmavé zářící oči. „Co je to krása?“ zeptala se ta, která studuje v&#160;USA. „Jen estetická kategorie,“ odpověděla si sama.</p>
			<p class="MLP_text ParaOverride-1">„Ne!“ zvolal jsem naprosto věrohodně. „Krása je něco, co cítím přímo tělesně. Jako horkost v&#160;ústech a&#160;chlad na páteři.“ A&#160;upřel jsem na ně rýžovým burčákem zakalené oči. Korejské dívky uraženě užasly, prof. Lee si odkašlal a&#160;náš spolustolovník, konzultant a&#160;poradce několika jihokorejských firem, rovněž básník, řekl: „Jezte víc česnek. Česnek vyrovnává tělesnou i&#160;emoční hladinu. A&#160;otevřte volný trh!“</p>
			<p class="MLP_text ParaOverride-1">„To právě chceme. Chceme se otevřít Evropě, chceme se otevřít světu!“ (Posílám to spíše jako soukromou depeši těm stále ještě užaslým, hebce česnekovým básnířkám.)</p>
			<p class="MLP_text ParaOverride-1">„A&#160;to je právě chyba,“ usadil mě konzultant. „Nekoketujte s&#160;každým, když chcete mít ekonomický úspěch. Rozhodněte se pro jednoho partnera. Je to jako v&#160;životě. My Korejci máme takové přísloví: Kdo honí dva zajíce, nechytí ani jednoho.“</p>
			<p class="MLP_text ParaOverride-1">Triumfálně jsem se pousmál a&#160;opáčil, že my, ač ekonomicky slabší země, máme podobná přísloví hned dvě. Jedno tradiční: „Mnoho zajíců&#160;– psova smrt.“ A&#160;jedno umělé, které vymyslel náš pan prezident, zní: „Chyť zajíce, ať ho máš!“</p>
			<p class="MLP_text ParaOverride-1">„Správně,“ pochválil si konzultant i&#160;prof. Lee. „Ale ten zajíc ať je korejský&#160;– a&#160;ne japonský. Neboť největším posláním Japonců je válečnictví. A&#160;pak obchod. Zatímco nejvyšší poslání nás Korejců je odedávna poezie. A&#160;pak obchod. Vyřiďte to panu Havlovi, sám je přece básník, a&#160;jeho ministrovi zahraničního obchodu. Mimochodem&#160;– ten je také básník?“</p>
			<p class="MLP_text ParaOverride-1">„Pevně doufám,“ řekl jsem a&#160;jal se hůlkami honit bílý půlměsíček ve své misce. Chyť zajíce, ať ho máš! Za jejich elektroniku náš česnek.</p>
		</div>
</body>
</html>