<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-2">Volná noha u&#160;stolu</p>
			<p class="MLP_text_uprostred ParaOverride-1">(Za Bohumilem Hrabalem)</p>
			<p class="MLP_text_bez1radku_-12-0- ParaOverride-1">Mám na mysli „volnou nohu“, nikoli volnou nohu. Tu druhou lze upevnit, přiklížit, přišroubovat, přitlouci, vyměnit, popřípadě i&#160;s&#160;celým stolem vyhodit.</p>
			<p class="MLP_text ParaOverride-1">Ale pravá volná noha se bez stolu neobejde. Stůl je postel i&#160;kostel mužů brka, pera i&#160;šrajbmašiny (řečeno s&#160;Hrabalem česky).</p>
			<p class="MLP_text ParaOverride-1">Zvláštní odrůdu volné nohy tvoří ti, co se živí vysedáváním u&#160;psacího stolu, ale ožijí teprve tehdy, když usednou ke stolu hostinskému.</p>
			<p class="MLP_text ParaOverride-1">Každý ovšem nesedá. Papá Hemingway například prý tvořil vzpřímen u&#160;psacího pultu jako nějaký advokátní adjunkt&#160;– a&#160;do křesla se svalil, až když v&#160;rukopise škrtal. (Škrtání je na celém psaní to nejtěžší.)</p>
			<p class="MLP_text ParaOverride-1">Když doškrtal, vstal a&#160;odebral se k&#160;jinému pultu. Na vysoké noze barové židle ožil a&#160;vedl při „cuba libre“ řeč o&#160;Castrovi nebo Frankovi, o&#160;býčích zápasech či zápasech kohoutů.</p>
			<p class="MLP_text ParaOverride-1">Jiní, zvláště básníci, se obešli bez stolů, pultů&#160;– i&#160;rohoží. Od rodinné odešel například v&#160;8.&#160;století jeden čínský básník. Vystoupal na mrazivou horu Chan-šan, převzal její jméno a&#160;zapomněl na své.</p>
			<p class="MLP_text ParaOverride-1">Na vichrném vidrholci pod horským srázem sedal a&#160;psal v&#160;prohlubni plochého kamene.</p>
			<p class="MLP_verse ParaOverride-1">Raduji se z&#160;každodenní cesty<br/>V&#160;révoví a&#160;v&#160;slujích pod mlhou <br/>Přirozeně cítím, volně dýchám,<br/>Společností oblaka mi jsou <br/>Jsou tu cesty, nevedou však k&#160;světu <br/>S&#160;kým a&#160;o&#160;čem přít se tedy mám?<br/>Sám usedám na kamenném loži <br/>Plná luna stoupá na Chan-šan</p>
			<p class="MLP_text ParaOverride-1">Když si u&#160;mnichů v&#160;dolině vyžebral krapet rýžového vína, zatoužil po společnosti. Na Mrazivé hoře však krčmy nebylo. A&#160;tak si po práci (tj. po básni) povídal sám se sebou, brblal, mumlal, zpíval si a&#160;tančil. Od pamětníků si vysloužil pověst potrhlého blázna, ale dobrá báseň mívá mnohem delší život než špatná pověst.</p>
			<p class="MLP_text ParaOverride-1">„Člověk si postavil dům, aby udržel svět a&#160;počasí za dveřmi,“ napsal v&#160;dopise svému podpůrci Dylan Thomas. Sám si však nikdy žádný dům nepostavil&#160;– a&#160;v&#160;žádném z&#160;těch půjčených dlouho nepobyl. Když měl psát, zamykala ho jeho žena Caitlin v&#160;dřevěné boudě třikrát tři metry na ostrohu nad blátivou mořskou zátočinou, plnou vysokonohých volavek.</p>
			<p class="MLP_verse ParaOverride-1">Byl to můj třicátý rok nebi blíž <br/>a&#160;já zaslechl z&#160;přístavu a&#160;z&#160;přilehlého lesa, <br/>z&#160;tůněk škeblí a&#160;z&#160;pobřeží <br/>vysvěceného volavkou <br/>ranní vábení,<br/>trkání plachetnic do sítí opředené hráze, <br/>modlitbu vody, volání racka a&#160;křik havranů, <br/>abych se zvedl <br/>a&#160;šel…</p>
			<p class="MLP_text ParaOverride-1">Ovšemže se mu vždycky podařilo vyklouznout. A&#160;honem do městečka&#160;– od psacího stolu k&#160;pivnímu pultu&#160;– kde libovolným sousedům po pravici i&#160;po levici vyprávěl své báchorky a&#160;poslouchal jejich pábení. (Tohle hrabalovské slovo tu je na místě: řeč se vedla v&#160;mokrém Walesu, a&#160;ne v&#160;sušší Anglii.)</p>
			<p class="MLP_text ParaOverride-1">Nezávazná družnost hospodské tlachavé pospolitosti je pro některé kreativní jedince prostě nutnou protiváhou závazné, pracovní samoty. Například jeden český, vážený a&#160;vážný hudební skladatel podřídil své potřebě hospodského hecování i&#160;svůj životní režim.</p>
			<p class="MLP_text ParaOverride-1">Chodí spát v&#160;sedm hodin večer, vstává ve tři v&#160;noci. A&#160;v&#160;deset ráno už má uděláno!</p>
			<p class="MLP_text ParaOverride-1">Popsané notové papíry strčí do šuplíku a&#160;vyjde na vycházku po ranních hostincích. Rozvalený jako sedlák po senoseči hecuje dělnické a&#160;úřednické spolustolovníky, kteří si svůj ještě předlouhý pracovní den zkracují gulášovou polévkou a&#160;rychlým pivem. Už má hotovo, chce se bavit&#160;– a&#160;baví ho vzbuzovat nelibost těch pracujících poctivců k&#160;nám, utrmáceným volným nohám. Budiž mu odpuštěno.</p>
			<p class="MLP_text ParaOverride-1">To Charles Baudelaire se v&#160;náčrtech předmluvy ke Květům zla vyznává, že prahne po klidu a&#160;neustálé noci. Ale vzápětí dodává: „Pěvec ztřeštěných rozkoší vína a&#160;opia, žízním jedině po nápoji, který je na zemi neznám a&#160;který by mi nemohla nabídnout ani nebeská farmaceutka.“</p>
			<p class="MLP_text ParaOverride-1">Žádná „nebeská farmaceutka“ také nemůže odlehčit samotu, kterou píšící pozemšťan u&#160;psacího stolu prožívá. Tam je na tom jako Chan-šan. Nic nemění, že se před ním místo Mrazivé hory tyčí jen zeď šrajbmašiny&#160;– nebo skála počítače.</p>
			<p class="MLP_text ParaOverride-1">Tichá samota zůstává a&#160;rozvane ji (snad) „příliš hlučná samota“ míst, která se nazývají všelijak. U&#160;Sojků, U&#160;Hynků, U&#160;Zlatého tygra. A&#160;třeba i&#160;U&#160;Nebeské brány. Co my víme. Bohumil Hrabal to ví.</p>
		</div>
</body>
</html>