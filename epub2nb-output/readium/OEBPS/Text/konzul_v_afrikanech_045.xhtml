<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-42</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-42" xml:lang="cs-CZ">
		<div class="Z-kladn--textový-r-meček">
			<p id="_idParaDest-48" class="MLP_uroven2_kapitola ParaOverride-2">Orkneje</p>
			<p class="MLP_text_uprostred ParaOverride-1">(Fejeton filatelistický)</p>
			<p class="MLP_text_bez1radku_-12-0- ParaOverride-1">Pro toho, kdo přesně neví, co jsou Orkneje, mohou Orkneje znamenat mnohem víc než pro toho, kdo ví, co jsou Orkneje. Může si je představovat.</p>
			<p class="MLP_text ParaOverride-1">Jako kluk jsem měl o&#160;Orknejích mlhavou představu. V&#160;dospělosti nechal jsem to tak. Jako kluk bych dal za Orkneje sedm Madagaskarů s&#160;tygrem nebo pět Siamů se slonem. Teď už ne. Ani je nemám. A&#160;po Orknejích neprahnu.</p>
			<p class="MLP_text ParaOverride-1">Tak jsme se oklikou dostali k&#160;filatelii. Kdo někdy sbíral známky, ví, co je to za vášeň. I&#160;zpupný ministerský úředník, napaden filatelistickým virem, může se změnit v&#160;žadonícího prosebníka.</p>
			<p class="MLP_text ParaOverride-1">Viděl jsem to na vlastní oči. Někdy na samém počátku osmdesátých let přišlo mi stejně jako několika dalším nežádoucím básníkům (teď už vím, že Kabešovi, Wernischovi, Šiktancovi) pozvání na evropské bienále poezie do Lutychu. Po belgicku Liège. Pozvání je jedna věc, povolení druhá. Nebyl jsem tehdy líný na krok, tak jsem se s&#160;dopisem v&#160;ruce vypravil na Malou Stranu. Dožádal jsem se slyšení na ministerstvu kultury. Soudružka na oddělení evidence mě někde hledala a&#160;pak rozhodila ruce.</p>
			<p class="MLP_text ParaOverride-1">Ale já vás v&#160;kultuře nemám!</p>
			<p class="MLP_text ParaOverride-1">A&#160;kdo mě má?</p>
			<p class="MLP_text ParaOverride-1">To nevím. Asi nikdo.</p>
			<p class="MLP_text ParaOverride-1">Tak sbohem.</p>
			<p class="MLP_text_bez1radku_-12-0- ParaOverride-1">Na odchodu ve dveřích mne ta ministerská pracovnice popadla za ruku, v&#160;níž jsem držel zbytečný dopis z&#160;Lutychu. Na obálce měl tři známky. Zahleděla se na ně a&#160;zčervenala jako děvčátko.</p>
			<p class="MLP_text ParaOverride-1">Prosím vás, dejte mi ty známky.</p>
			<p class="MLP_text ParaOverride-1">Proč bych vám je měl dávat?!</p>
			<p class="MLP_text ParaOverride-1">Vám přece k&#160;ničemu nejsou.</p>
			<p class="MLP_text ParaOverride-1">A&#160;k&#160;čemu budou vám?</p>
			<p class="MLP_text ParaOverride-1">Do série!</p>
			<p class="MLP_text_bez1radku_-12-0- ParaOverride-1">Když ty tři známky nábožně odstříhávala z&#160;obálky, pochopil jsem. Pochopil jsem, že nás bylo víc, těch pozvaných na básnické bienále do Liège, a&#160;známky na zvacích dopisech dohromady utvořily sérii! Až mě to, dobráka, dojalo. Jako kluk jsem chtěl potkat holku filatelistku a&#160;všechno si s&#160;ní vyměňovat. Ale žádná nechtěla. Známky se daly vyměňovat pouze s&#160;klukama. Jenže všichni měli jen domovinu nebo blízké okolí. Dopisů z&#160;opravdové ciziny, ze zámoří a&#160;teplých krajin, přicházelo pramálo, skoro nic. Asi zmrzly cestou, protože zuřila studená válka.</p>
			<p class="MLP_text ParaOverride-1">Jen pionýrům chodily dopisy od pionýrů ze Sovětského svazu. Známky na nich byly velké a&#160;roztodivných tvarů, ale jejich směnný kurz byl nulový. Kvůli známkám od sovětských pionýrů rozhodně nestálo za to vstupovat do Pionýra, ledaže by byla nějaká pionýrská organizace i&#160;na Orknejích.</p>
			<p class="MLP_text ParaOverride-1">„Tak to sotva,“ prohlásil můj starší bratr a&#160;dal mi své album. On se ve známkách vyznal, ale tou dobou se zrovna snažil vyznat ve slečnách. Dal mi své album do úschovy s&#160;jedinou podmínkou: nesmím nic vyměnit bez jeho svolení. Abych nenaletěl.</p>
			<p class="MLP_text ParaOverride-1">Slib jsem splnil. Žádnému klukovi ze třídy jsem nenaletěl, jen jedné holce z&#160;osmičky, co už měla prsa a&#160;zájem, jsem daroval zcela nezajímavé aršíky z&#160;Böhmen und Mähren. Když to bratr později zjistil, tak… tak zuřil. Byly prý cenné!</p>
			<p class="MLP_text ParaOverride-1">Ale touhu vyjádřit v&#160;ceně nelze. To už teď víme oba a&#160;na aršíky z&#160;Böhmen und Mähren si ani nevzpomeneme. Známky už jsou zase pro nás pestrobarevnými ptáky přilétajícími z&#160;neznámých krajin. Co na tom, že nepřiletí ani ten nejobyčejnější orknejský vrabčák. A&#160;vůbec: mají na Orknejích poštu?</p>
		</div>
</body>
</html>