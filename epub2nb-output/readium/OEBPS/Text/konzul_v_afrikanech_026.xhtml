<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-23" xml:lang="cs-CZ">
		<div class="Z-kladn--textový-r-meček">
			<p id="_idParaDest-25" class="MLP_uroven2_kapitola ParaOverride-1">Óda na zahlédnutý kotník</p>
			<p class="MLP_text_bez1radku">Před zahájením wimbledonského finále dvouhry mužů proběhla se po centrálním kurtu žena. Byla celá bez.</p>
			<p class="MLP_text">Asi jí to slušelo, soudě podle nadšeného hýkání našeho televizního hlasatele. Sám to potvrdit nemůžu, protože jsem ji nezahlédl. Buďto ji „mé“ kamery nezabraly, nebo se mne v&#160;tu chvíli zeptala manželka, jestli nevím, kam si pověsila vodítko na psa, přestože musí vědět, že to nevím nikdy. Ale bral jsem si ji z&#160;lásky i&#160;se psem, a&#160;tak pokaždé formálně pár míst zcela nevhodných k&#160;uschování vodítka navrhnu. To mě nezabije. Ostatně nezabere to víc času, než kolik mladá, zdravá a&#160;nahá žena potřebuje k&#160;proběhnutí po trávě, než ji zatknou.</p>
			<p class="MLP_text ParaOverride-1">Tisk pak potvrdil, že to nebyla fata morgána žíznivého komentátora, a&#160;prozradil i&#160;totožnost té půvabné svlečny.</p>
			<p class="MLP_text ParaOverride-1">Rád bych se dozvěděl (a&#160;to mi tisk dluží), platila-li nějakou pokutu za pohoršení, když, jak se zdá, vzbudila v&#160;publiku spíše pravý opak. Avšak vystavila se, necuda, i&#160;očím královské rodiny, která má sama Erótových i&#160;jiných starostí požehnaně. I&#160;jménem Jejího Veličenstva Alžběty&#160;II., mimochodem dámy, která má mé sympatie, bych se zde rád přimluvil za zachování hranice mezi nahotou veřejnou a&#160;soukromou&#160;– vůbec za půvaby zahalené.</p>
			<p class="MLP_text ParaOverride-1">Ano. Závidím francouzským romanopiscům osmnáctého století tu rozkoš, jakou bezpochyby prožívali, když dovedně na několika stránkách zachytili kmitnutí odhaleného kotníku dámy, jež pozvedla lem roucha, vstupujíc do kočáru.</p>
			<p class="MLP_text ParaOverride-1">Kotník žel už dávno ztratil své kouzlo a&#160;vábivost. Kotníku si na krásné kolemjdoucí ženě nevšimnu, ledaže by byl v&#160;sádře. V&#160;záplavě lýtek a&#160;stehen tohle tajemství vzalo za své. A&#160;není to naše vina, milé dámy.</p>
			<p class="MLP_text ParaOverride-1">U&#160;řezníka si dám každý kousek bůčku pěkně ze všech stran obrátit, abych si vybral ten nejlibovější, ale na pražské ulici musím brát, co se mým očím vnucuje. O&#160;nudistických plážích nemluvě. Vlastně mluvě: zmíním se tu o&#160;nich.</p>
			<p class="MLP_text ParaOverride-1">Na nudaplážích je nuda. Oplocený prostor povolené nudistické pláže nenabízí žádnou zápletku. Neslyšel jsem o&#160;nikom, kdo by se seznámil s&#160;tou pravou na nudistické pláži. Zajíce radím kupovat v&#160;pytli.</p>
			<p class="MLP_text ParaOverride-1">Na nudistickou pláž chodí většinou dvojice, které se kdysi seznámily ve vlaku nebo v&#160;tanečních. Znám ovšem několik žen, které takovým prostorům dávají přednost prostě proto, že se nerady koupají a&#160;sluní v&#160;plavkách.</p>
			<p class="MLP_text ParaOverride-1">Dvě takové znám dobře. Měl jsem je na starosti. Měl jsem je na starosti v&#160;Bulharsku v&#160;těch letech, kdy to byla (pro někoho) jediná povolená cizina.</p>
			<p class="MLP_text ParaOverride-1">Dostal jsem ty dívky do péče jako čestný, nedotknutelný dar-nedar od blízkého přítele, jejich otce, který na poslední chvíli onemocněl a&#160;nemohl je do stanové kolonie doprovázet. Dostal jsem úkol: ochránit je před dotěry bulharského a&#160;východoněmeckého vyznání. Sedmnáctku a&#160;devatenáctku, slovy.</p>
			<p class="MLP_text ParaOverride-1">Obě dcery mého přítele trvaly na tom, že u&#160;moře budou beze všeho.</p>
			<p class="MLP_text ParaOverride-1">Hned první den se ve společné ženské umývárně dozvěděly, kde se nachází (nepovolená) nudistická pláž. Další dva týdny jsem je tam hlídal. Z&#160;vrozené stydlivosti zahrabán do pasu v&#160;písku, sledoval jsem je triedrem, kdykoliv se vzdálily. Splnil jsem ten nelehký úkol, ale víckrát mě nikdo na nudapláž nedostane. S&#160;výjimkou mých svěřenkyň nebylo kam položit zrak.</p>
			<p class="MLP_text ParaOverride-1">A&#160;teď už se nahota vetře i&#160;do tak aristokratického sportu, jakým býval tenis! Býval. Bývaly časy, kdy ženy zvolna returnovaly, oděny v&#160;dlouhých, volných sukních…</p>
			<p class="MLP_text ParaOverride-1">Nedávno jsem viděl v&#160;TV sexy-žertovný wimbledonský sestřih sestávající pouze ze zdvižených sukének tenisových sportovkyň, zachycených kamerou ve chvíli vášnivého podání či příjmu. Nic mi to neřeklo. Esteticky&#160;– ani jinak.</p>
			<p class="MLP_text ParaOverride-1">Co se mě týče&#160;– esteticky i&#160;jinak&#160;– dávám přednost dívčímu pozadí na barové židli. Nejlépe v&#160;upnutých, nedobytných džínsech značky… Nesmím jmenovat. Byla by to prý skrytá reklama.</p>
		</div>
</body>
</html>