<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konzul_v_afrikanech-58</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konzul_v_afrikanech-58" xml:lang="cs-CZ">
		<div class="Z-kladn--textový-r-meček">
			<p id="_idParaDest-67" class="MLP_uroven2_kapitola ParaOverride-1">Listopadky z&#160;druhé ruky</p>
			<p class="MLP_text_bez1radku ParaOverride-1">Second-hands, lidově sekáče, rostou stále jako houby po havárii jaderné elektrárny. Například u&#160;nás ve Zdicích je jich víc než hostinců. Tam se to dá snadno spočítat. U&#160;nás na pražských Vinohradech jsem hostince ani sekáče nepočítal&#160;– a&#160;na tenhle jsem narazil čistě náhodou. Je důkazem podnikatelského ducha a&#160;zároveň božího srdce. Nabízí za studentské ceny svatební a&#160;jiné květiny, nabízí za důchodcovské ceny pohřební a&#160;jiné věnce. Vše z&#160;druhé ruky, jen zcela nepatrně obnošené.</p>
			<p class="MLP_text ParaOverride-1">Anglický básník Robert Graves miloval růže. Ale jen ty „přírodní“ z&#160;venkovských zahrádek, které se radují z&#160;dešťů a&#160;mšic. Růžím prodávaným v&#160;květinářství spílal do voskových mumií a&#160;falešných panen.</p>
			<p class="MLP_text ParaOverride-1">Chápu to. Dodneška mě neopustilo opovržení žižkovského kluka k&#160;chlápkům, kteří se nesou ulicí&#160;– v&#160;ruce pugét jako svazek šípů k&#160;ženskému srdci. Sám jsem to, stydlín, nikdy (nebo skoro nikdy) nedokázal. A&#160;když, tak tajně: jednou v&#160;zimě pod kabátem. A&#160;podruhé na jaře jsem dopravil své milované lichý počet růží v&#160;zavřeném deštníku.</p>
			<p class="MLP_text ParaOverride-1">Naposledy jsem nesl&#160;– jedné dívce milující spíše narcisy než mě&#160;– pár narcisů, které někdo odložil (odhodil?) před odpadkový koš na refýži tramvaje.</p>
			<p class="MLP_text ParaOverride-1">Neohrnujte nos. Taková kytka, která má už něco za sebou, půjde s&#160;vámi nenápadně a&#160;vděčně jako odložená kočka. S&#160;takovou se nemusíte stydět kráčet ulicí. Tváří se, jako by k&#160;vám nepatřila…</p>
			<p class="MLP_text ParaOverride-1">Vše plyne, říká filozof. Vše vadne, říká zahradník. Vše je zboží, říká premiér.</p>
			<p class="MLP_text ParaOverride-1">Květina, která má dar na chvíli oddálit vadnutí citu, je, jak praví Písmo trhu, rovněž zbožím. Splní rychle svůj tržní a&#160;citový úkol a&#160;stává se odpadem, který třeba recyklovat. Recyklace kytice pomocí prodloužené ruky trhu může posloužit k&#160;recyklaci citu. Proč ne.</p>
			<p class="MLP_text ParaOverride-1">Abych to zkrátil a&#160;raději rovnou ukončil. Je právě 14&#160;hodin, čtvrtek, 17.&#160;listopadu roku 1994. Za půl hodiny odnesu tuhle neobjednanou a&#160;neplacenou reklamu jednoho sekáče s&#160;květinami do Lidových novin.</p>
			<p class="MLP_text_-0-12-">Pokud to v&#160;sobotu vyjde, koupím si tam plnou náruč trochu ovadlých listopadek položených pány ministry do toho podloubí na Národní třídě. Za studentskou cenu. A&#160;dám ji prvnímu policajtovi, na kterého narazím. Jako ta studentka z&#160;té slavné fotografie pořízené právě před pěti roky právě tady na Národní třídě. Stojí tam proti štítonošům, vzpomínáte? Co asi dneska dělá? Přinese aspoň občas někdo kytku jí?</p>
			<p class="MLP_dopis_podpis ParaOverride-1">19.&#160;listopadu 1994</p>
		</div>
</body>
</html>